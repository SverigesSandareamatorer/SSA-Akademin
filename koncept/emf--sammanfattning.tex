\section{Sammanfattning}

Enligt ett nu gällande EU direktiv som är omsatt av Strålsäkerhetsmyndigheten
(SSM) till svenska allmänna råd finns det referensvärden som gäller allmänhetens
exponering av elektromagnetiska fält (EMF).

Dessa nivåer och sändaramatörens befogenheter att generera elektromagnetiska
fält innebär att vi som sändaramatörer måste förstå och kunna hantera området
elektromagnetiska fält.

Alla sändande antenner kommer att ha ett elektromagnetiskt fält runt sig.
Detta elektromagnetiska fält är beroende på vilken typ av antenn man använder
och den signal man skickar in i antennen.
Hur man bedömer storleken på dessa fält är avgörande för att kunna begränsa
exponeringen från sin amatörradiostation.

En egenkontroll bör genomföras för att kunna bedöma den fältbild som
amatörradioutövandet orsakar runt sin station.
Eftersom amatörradio är en experimentell verksamhet så måste alla förstå hur
olika förändringar i sin installation och användning påverkar denna fältbild.

Vilken metod man än väljer för sin egenkontroll är det lämpligt att göra den
tydligt och lättförståelig.
Detta är viktigt eftersom man bör spara sina resultat och då ha möjlighet att
göra om sin utvärdering när man har förändrat något eller några av de värden som
skulle kunna påverka resultatet.

\subsection{Praktisk hantering}
Vid all användning av amatörradioutrustning måste man göra en bedömning
av vilka fältstyrkor man genererar och vilka som kan bli exponerade.
Det kan vara frågan om människor i omedelbar närhet eller människor på
längre avstånd.
I alla fall bör man fundera på om man valt rätt sätt att generera den
elektromagnetiska fältstyrka som man behöver, eller om det finns ett bättre
och effektivare sätt som möjliggör att man når motstationen utan att onödigtvis
exponera någon annan för elektromagnetiska fält.

Det finns vissa installationer som man bör undvika och andra som kan
rekommenderas för att hålla nivåerna på exponering så låga som möjligt:

\begin{itemize}
\item Antenner som sitter nära människor, exempelvis balkongantenner, kan ge
  mycket högre exponering än antenner som sitter högt monterade i en mast.

\item Riktantenner för höga frekvenser har ofta hög förstärkning, och
  kan ge höga fältstyrkor i huvudriktningen.
  Då måste man se till att det inte är möjligt att rikta denna typ av antenn
  mot platser där människor kan exponeras.

\item Inomhusantenner hamnar alltid nära människor och bör enbart användas med
  låg effekt då de kan ge mycket hög exponering.
  De kommer också ta emot störningar från hemelektronik (nätadaptrar, datorer
  etc.) vilket också gör antennplaceringen mycket olämplig.

\item Antenner ovanför huskroppar bör endast användas med låg effekt.
  Trådantenner för lägre frekvenser rakt ovanför bostadshus kommer att
  vara nära människor i byggnaden.

\item Om man har behov av att använda hög effekt så måste man också se
  till att effekten används så bra som möjligt.
  Det är direkt olämpligt att kompensera en dålig antenn med högre effekt då
  det oftast resulterar i höga fältstyrkor på fel ställe.

\item Högre fältstyrka kan för det mesta enklast åstadkommas med en
  antenn som riktar signalen i den riktning man vill kommunicera.
  Det är oftast mycket dyrare och mer komplicerat att öka uteffekten för att nå
  samma resultat.

\item Osymmetriska antenner kan ge mantelströmmar i matningsledningen.
  Det innebär att en HF-ström flyter från antennen tillbaka på matarledningen
  och kan ge höga fältstyrkor längs hela kabellängden.
  Bättre är det då att använda symmetriska antenner, exempelvis en mittmatad
  halvvågsdipol.
  En strömbalun (även common mode choke, RF-choke) där antennen ansluts till
  matarledningen undertrycker denna HF-ström och därmed kommer
  matningsledningen sluta att agera radierande element, varvid fältstyrkorna
  längs matningsledningen sjunker.

\item Vissa antenner, så som T-antenn, använder dock obalansen då
  matningsledningen agerar radierande element.
  I dessa fall ska den delen av matningsledningen som agerar radierande element
  betraktas som sådant även i EMF-sammanhang och säkerhetsavstånd ska iakttas.
  Det är rekommenderat att använda en strömbalun för att isolera antennen från
  radiostationen med avseende på mantelburen HF-ström.

\item Även symmetriska antenner kan ha strömmar på utsidan av matarledningen.
  Dra därför matarledningen så långt bort från människor som möjligt.

\item Använd inte effektförstärkare eller antennavstämningsenhet utan
  hölje då fältstyrkorna runt utrustningen kan nå höga nivåer.

\item Vid antennplaceringar nära människor så kan det bli omöjligt att
  använda hög effekt.
\end{itemize}

Det finns som synes många sätt att göra rätt men också många sätt att göra fel
när det gäller att hantera den fältstyrka vi vill generera för att upprätthålla
radiokommunikation.
Innan man börjar sin amatörradiosändning är det viktigt att ha förståelse för
de fält som genereras och att kunna begränsa dem där så behövs.
